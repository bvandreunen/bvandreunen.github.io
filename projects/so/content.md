
# Uitkomsten enquête: smartphonegebruik op Ter Cleeff 

    31 maart 2025

_Voor het gemak hebben we het in dit bericht over ouders, daar waar we ouders en verzorgers bedoelen._

Een maand geleden stuurden we jullie een enquête toe. Wereldwijd groeien de ouderbewegingen die pleiten voor smartphonevrij opgroeien bij kinderen tot 14 jaar snel. Op Ter Cleeff is een telefoonverbod voor alle kinderen in de klassen. Maar ook bij ons op school zijn er steeds meer ouders bezig met die vraag: moeten we smartphones ook buiten schooltijd niet nog wat langer uitstellen bij ons kind? Wat is wijsheid?

Wij - ouders van kinderen hier op school - waren nieuwsgierig hoe andere ouders per klas over dit onderwerp denken. Dank voor het invullen van de enquête! We hebben van veel van jullie, 220 mensen, een reactie gekregen. Dat komt met 600 kinderen op school neer op een flink aantal van de ouders, en we kunnen ook zien dat vanuit alle jaarlagen ouders hebben gereageerd. Dit aantal deelnemers maakt het een onderzoek dat we representatief kunnen noemen voor het totale aantal ouders van onze school. Graag delen we de uitkomsten met jullie in dit bericht.
 
## Belangrijkste resultaten
93,2% van iedereen die meedeed aan de enquête geeft aan zich zorgen of zeer veel zorgen te maken over de risico’s van smartphonegebruik bij kinderen in de basisschoolleeftijd. De belangrijkste redenen die jullie daarvoor noemen zijn sociale druk of pesten (19,2%), direct gevolgd door negatieve invloed op sociale en cognitieve ontwikkeling (18,7%), verslavingsrisico (16,8%) en ongepaste content (15,3%).

## Welke leeftijd is passend?
Vervolgens vroegen we welke leeftijd jullie passend vinden voor een smartphone voor je kind. 68% van de ouders zeggen: vanaf brugklasleeftijd of nog later. En 25% zegt bij 11-12 jaar, groep 8. En dan is er een groep van 6% die leeftijden van 9 tot 10 jaar passend vindt. De overige kleine groep weet het niet.

## Het gesprek op school
We hebben het ook gehad over de ideeën die jullie hebben bij wat kan helpen om in je eigen klas een goed gesprek te voeren en/of tot afspraken te komen over smartphone vrij opgroeien – binnen en buiten de klas. 

Dit gaven jullie aan:

* Duidelijke richtlijnen vanuit de school → 77% (169 keer gekozen)
* Een bijeenkomst of overlegmoment met ouders → 38% (83 keer gekozen)
* Een schoolbrede bijeenkomst of workshop met experts → 38% (83 keer gekozen)
* Een (online) informatiepakket over veilig smartphonegebruik → 30% (65 keer gekozen)
* Een manier om afspraken vast te leggen (bijvoorbeeld via een online formulier) → 25% (54 keer gekozen)

Er kwamen ook wat extra suggesties. Bijvoorbeeld over onderwijs, en met name onderwijs over negatieve aspecten, dat er meer mag zijn: 

> _“Ik denk dat educatie heel belangrijk is en zou daar graag meer van willen zien.”_

> _“Lessen op school over de negatieve aspecten (kijkgedrag, impact op concentratie, etc.).”_
 
## Tips en opmerkingen
Tot slot vroegen we jullie om tips en opmerkingen. Daar kwamen een paar belangrijke punten uit:

1. **Gezamenlijke afspraken onder ouders** – Veel ouders willen gezamenlijke richtlijnen en afspraken maken over smartphonegebruik buiten schooltijd. Dit zou kunnen in de vorm van oudergroepen of gemeenschappelijke richtlijnen.

    > _“Belangrijk lijkt me dat er een algemene afspraak komt. Sociale druk is groot, als enige je kind geen tel geven, is ook lastig. Fijn dat hier een lijn in wordt getrokken.”_
    
    > _“Als mijn kind ouder is, zou ik actief betrokken willen zijn. Nu nog niet.”_

1. **Verschillende opmerkingen over wat school hierin kan betekenen** – Sommige ouders voelen weerstand of twijfelen over de rol van de school hierin en geven aan dat ouders onderling hier met elkaar over moeten praten. Anderen geven aan dat de school een actievere rol zou kunnen spelen in het reguleren en bespreken van smartphonegebruik. Tot slot geven sommigen aan dat zij zich in hun afweging willen baseren op wetenschappelijk onderzoek.  

    > _“Goed dat jullie hierover nadenken. Ik ben erg voor ontmoedigingsbeleid”._
    
    > _“Ik vind dit lastige materie hoor: je loopt als school het risico om de moraal van de 1 te verheffen boven de moraal van de ander.”_ 
    
    > _“Naar mijn ervaring begint de druk om mee te doen met een groepsapp. Misschien kunnen we daar iets op verzinnen dat de kinderen een groepsapp via de ouders krijgen waar alle kinderen in mogen appen met de groep zonder bemoeienis van de ouders, of iets anders, maar dat sociaal meedoen niet afhangt van een eigen telefoon hebben.”_ 


1. **Het is niet zo zwart wit** – Sommige ouders geven aan dat je juist op het eind van de basisschool nog dicht bij je kind staat en invloed uit kan oefenen op verantwoord smartphone gebruik. 

    > _“Kinderen op de basisschool verstandig leren om gaan met smartphones en de regels leren vind ik veel verstandiger. Als ouder meekijken met je kind in groep 7 en 8 gaat nog. Op de middelbare school ben je alle controle kwijt of zodra ze echt gaan puberen.. juist nu eind basisschool is het goed om kinderen bewust te maken van de gevaren maar ook de voordelen. Iedere ouder zou hier zelf de verantwoording voor moeten nemen. Tevens fijn als er vanuit school lessen zijn.”_ 

1. **Een tussenvariant: bijvoorbeeld een phone zonder smart** – Een aantal mensen zien technische hulpmiddelen, zoals gerichte apps en filters, of een telefoon zonder internet, als nuttige tussenvariant om smartphonegebruik beter te reguleren. Sommigen van jullie geven aan dat in specifieke situaties, bijvoorbeeld als de thuissituatie er om vraagt of ouders gescheiden zijn, een telefoon erg handig kan zijn.

Veel dank nogmaals voor de tijd en aandacht die jullie gegeven hebben om mee te doen aan dit onderzoek. De grote respons leert ons: het onderwerp leeft erg op school. Wij trekken daar de conclusie uit dat we ons willen blijven inzetten om het gesprek hierover te voeren en samen tot oplossingen te komen voor onze kinderen. We hebben deze opbrengst gedeeld met de schooldirectie en met het landelijke team van Smartphonevrij Opgroeien. 
 
## What's next?

Wekt dit onderwerp je interesse, zoek je meer informatie of wil je iets doen? De komende tijd gaan we aan de slag om concreet te maken hoe we hiermee verder kunnen gaan. Kijk in de tussentijd eens op [www.smartphonevrijopgroeien.nl](https://www.smartphonevrijopgroeien.nl) als je geïnteresseerd bent geraakt in dit onderwerp en er meer over wilt weten. 

Wil je met andere ouders hierover spreken? Binnen de Whatsapp-community van Smartphonevrij Opgroeien is er ook een appgroep voor onze school opgezet. [Die vind je hier](https://chat.whatsapp.com/ERkubcNhCwc8kQOTt2KmzR).

Hier houden we jullie ook op de hoogte van de laatste ontwikkelingen en vervolgstappen.
